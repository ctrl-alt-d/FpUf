# Elecció d'un model de SAI per a un cas concret
## SMX-MP06-UF1 - Exercici de seguretat passiva. 
##Objectius

- Calcular quin és el consum elèctric d'una instal·lació.
- Saber escollir quins i quants SAIs es necessiten per satisfer i assegurar una determinada estructura d'elements informàtics.
- Conèixer les característiques i saber com actuen els diferents tipus de SAIs.

##Materials de referència
Vídeo (28m02s): [Sistemes d'Alimentació Ininterrompuda](http://www.youtube.com/watch?v=mCV2m7ScjDg)

##Activitat

Aquesta activitat es farà en grups de dues persones. A cada grup se li assignarà de forma aleatòria un dels supòsits llistats més avall.

Heu de crear un document de text amb Google Docs i compartir-lo amb el vostre company de grup i amb el professor. El nom de l'arxiu serà així: Activitat SAI – Nom i Cognom Alumne1, Nom i Cognom Alumne2.

Recordeu que l'Historial de Google Docs mostra qui ha editat el document. Procureu repartir-vos l'edició dels textos de l'activitat de forma equitativa.

###Supòsits:

1. L'aula informàtica on sou. Protegir tots els PCs de talls de llum i alteracions elèctriques i també protegir el switch de l'aula.
2. Sala de servidors de 4x2 metres amb 2 PCs servidors, un router ADSL, un switch i una impressora làser de color. Es desitja una autonomia de 15 minuts i que es puguin apagar els servidors automàticament des del SAI en cas de tall de llum.
3. Una oficina d'una empresa de cinema on tenen 4 equips molts potents (workstations), 2 impressores làser, 2 scanners i 1 switch.
4. Un professor que té a casa un iMac, una XBOX ONE, dues impressores de tinta, el router ADSL i vol protegir els seus equips d'alteracions elèctriques i una autonomia suficient per a apagar els equips en cas de tall de llum.
5. Una empresa que té un armari de xarxa de tipus RACK amb un switch, un router, un servidor (en forma de safata de rack) i una safata de discos durs en RAID. El SAI ha de ser també de tipus safata per a posar al rack.
6. Una Mini LAN Party que s'organitza en una masia antiga on hi ha sovint alteracions elèctriques i alguns talls de llum. Voleu assegurar-vos que podeu allargar la partida almenys 10 minuts en cas de que se'n vagi la llum. Hi haurà 8 PCs de Gamer, (consum elevat) un switch de xarxa i 2 portàtils.

###Qüestions a resoldre:

a. Calcular la potència real que consumirà la vostra càrrega (equips connectats al SAI). Heu d'incloure l'enllaç d'on heu tret els consums aproximats dels equips.

**WARNING**: No confongueu la potència elèctrica que consumeix un equip amb la potència màxima que suporta la seva font d'alimentació.

b. Comentar les característiques destacades que té cada SAI

- Tipus de SAI (offline, online)
- Potència aparent / Potència real
- Relació càrrega/autonomia
- Preu
- Nombre de sortides
- Temps de càrrega de la bateria
- Programari de monitoratge

**WARNING**: He posat “Comentar”, no us limiteu a Copiar i Enganxar dades.

c. Mostrar imatges del SAI i explicar els indicadors i botons que té el SAI al panell frontal així com els connectors i botons que hi ha a la part del darrere. Poseu fletxes i indiqueu amb un text què és cada cosa. Sota les imatges expliqueu amb detall per a què s'usa allò.

d. Raoneu l'elecció dels SAIs i mireu de que sigui una bona justificació. Tingueu en compte el vostre supòsit i heu de convence'm de que realment és el SAI que millor podieu triar, per característiques i per relació qualitat / preu.

---

#FpInfor #Smx #SmxMp06 #SmxMp06Uf01

* Resultats d'aprenentatge 1.d 1.e
* Continguts 3 4
---

###### Autor: Carles Caño 2013.10.26 21:26:14
###### Editat per: Carles Caño 2013.10.26 21:26:14
###### [CC BY](https://creativecommons.org/licenses/by/4.0/) ![CC BY](https://licensebuttons.net/l/by/3.0/80x15.png)
